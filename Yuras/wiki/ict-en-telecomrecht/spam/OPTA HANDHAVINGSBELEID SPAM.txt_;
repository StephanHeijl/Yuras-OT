Besluit 

Openbaar 

OPTA HANDHAVINGSBELEID SPAM 

Beleidsregels met betrekking tot de handhaving van artikel 11.7 van de 
Telecommunicatiewet (Handhavingsbeleid spam ) 

1. Inleiding 
1.1. De Telecommunicatiewet geeft het college van de Onafhankelijke Post en Telecommunicatie 
Autoriteit (hierna: het college) de bevoegdheid om op te treden tegen spam. Klachten over spam 
kunnen via de website <www.spamklacht.nl> bij het college worden gemeld. 
1.2. Het college geeft in het onderhavige document invulling aan zijn handhavingsbeleid voor 
overtredingen van het spamverbod en formuleert in aanvulling op de algemene Boetebeleidsregels 
OPTA1 zijn specifieke boetebeleid in dezen. Deze bewerking van het vigerende beleid geeft ook 
structuur aan de uitvoering van de handhaving van het spamverbod en neemt willekeur weg. 
1.3. Dit handhavingsbeleid wordt extern bekendgemaakt door plaatsing ervan in de Nederlandse 
Staatscourant en op de website van OPTA2. Waar in deze beleidsregels wordt gesproken over de 
ernst of de zwaarte van overtredingen, is dat binnen het kader van de categorisering en kwalificatie 
van overtredingen als bedoeld in de Boetebeleidsregels OPTA.3 
1.4. Het college kan niet op basis van iedere melding handhavend optreden. Met de beleidsregels 
handhaving spam verschaft het college inzicht in de criteria op basis waarvan hij besluit tot het treffen 
van handhavende maatregelen. 
1.5. Tevens geeft het college met deze beleidsnota invulling aan zijn beleidsvrijheid ten aanzien van de 
keuze voor een bepaald handhavingsmiddel. 
1.6. In elke individuele situatie wordt rekening gehouden met de specifieke omstandigheden van het 
betreffende geval. Een besluit om over te gaan tot handhaving en de keuze voor het 
handhavingsmiddel is immers altijd maatwerk. 
2. Wettelijk kader 
2.1. Op grond van artikel 11.7, eerste lid, Tw is ‘het gebruik van automatische oproepsystemen zonder 
menselijke tussenkomst, faxen en elektronische berichten voor het overbrengen van ongevraagde 
communicatie voor commerciële, ideële of charitatieve doeleinden aan abonnees [is] uitsluitend 
toegestaan, indien de desbetreffende abonnee daarvoor voorafgaand toestemming heeft verleend’. 
2.2. Artikel 11.7, derde lid, Tw bepaalt dat ‘bij het gebruik van elektronische berichten voor de in het 
1 Beleidsregels boetetoemeting met betrekking tot het opleggen van boetes ingevolge artikel 15.4 van de Telecommunicatiewet 
(Boetebeleidsregels OPTA). 
2 Zie www.opta.nl. 
3 Overtreding van artikel 11.7 Tw valt qua zwaarte in abstracto in de categorie “Minder zware overtredingen”. 


1 


Besluit 

Openbaar 

eerste lid genoemde doeleinden dienen te allen tijde de volgende gegevens te worden vermeld: 

a. de werkelijke identiteit van degene namens wie de communicatie wordt overgebracht, en 
b. een geldig postadres of nummer waaraan de ontvanger een verzoek tot beëindiging van dergelijke 
berichten kan richten’. 
2.3. Volgens het tweede lid van artikel 11.7 Tw mag ‘een ieder die elektronische contactgegevens voor 
elektronische berichten heeft verkregen in het kader van de verkoop van zijn product of dienst [mag] 
deze gegevens gebruiken voor het overbrengen van communicatie voor commerciële doeleinden met 
betrekking tot eigen gelijksoortige producten of diensten, mits bij de verkrijging van de 
contactgegevens aan de klant duidelijk en uitdrukkelijk de gelegenheid is geboden om kosteloos en op 
gemakkelijke wijze verzet aan te tekenen tegen het gebruik van de elektronische contactgegevens, en, 
indien de klant hiervan geen gebruik heeft gemaakt, hem bij elke overgebrachte communicatie de 
mogelijkheid wordt geboden om onder dezelfde voorwaarden verzet aan te tekenen tegen het verdere 
gebruik van zijn elektronische contactgegevens …’. 
2.4. Het college is op grond van artikel 15.1, derde lid, Tw bevoegd toe te zien op de naleving van 
artikel 11.7 Tw. 
2.5. Op grond van artikel 15.2, tweede lid, j° artikel 15.1, derde lid, Tw en artikel 15.4, vierde lid, j° 
artikel 15.1, derde lid, Tw, is het college bevoegd om handhavingsmaatregelen te nemen. 
3. Criteria prioriteitstelling handhaving 
3.1. Het college is bevoegd om bij overtreding van artikel 11.7 Tw handhavend op te treden. Wegens 
de grote aantallen klachten over spam en de beperkte handhavingscapaciteit, kan het college niet op 
basis van iedere individuele klacht handhavend optreden. De beperkte capaciteit die voor handhaving 
van spam beschikbaar is, dwingt het college tot het maken van keuzes. Bij het bepalen van zijn 
prioriteiten, laat het college zich leiden door de ernst van de overtreding. 
3.2. Het college vult de ernst van de overtreding in op basis van de volgende criteria: 
a. 
het aantal klachten; 
b. 
herhaalde overtreding (recidive); 
c. 
meerdere overtredingen; 
d. 
de bijzondere schadelijkheid van het bericht volgens eindgebruikers; 
e. 
de veroorzaakte schade door het bericht volgens Internet Service Providers (hierna: ISP’s) 
en/of hostingproviders; 
f. 
het aantal verzonden berichten; 
g. 
de gebruikte methode of middelen dan wel de mate waarin gebruik is gemaakt van technieken 
(voor de verzending van ongevraagde elektronische berichten) die op zichzelf genomen een 
inbreuk op de privacy vormen of anderszins onrechtmatig zijn. 
3.2.a. Hoe meer klachten het college over een bepaald spambericht ontvangt, hoe groter de aanleiding 
is voor het college om ten aanzien van dat betreffende spambericht handhavend op te treden. 
2 


Besluit 

Openbaar 

3.2.b. Indien blijkt dat een verzender van spam al eerder artikel 11.7 Tw heeft overtreden, zal dit voor 
het college eerder aanleiding zijn om tegen deze verzender handhavend op te treden, ook al zou 
hiertoe op basis van het aantal verzonden spamberichten minder aanleiding toe bestaan. 
3.2.c. Als het college constateert dat een verzender meerdere leden van artikel 11.7 Tw overtreedt, zal 
dit voor het college sneller aanleiding zijn om over te gaan tot handhavend optreden. Indien bij het 
verhullen van de identiteit meer geavanceerde methoden zijn gebruikt, zoals verzending via 
zombiecomputers, is dit ook een verzwarende factor. 
3.2.d. Indien uit de klachten blijkt dat veel eindgebruikers in bijzondere mate een bericht schadelijk 
achten, zal dit voor het college eerder aanleiding zijn om tegen de verzender van dit bericht 
handhavend op te treden. Het college benadrukt dat het hierbij gaat om de indruk die is ontstaan bij de 
eindgebruiker. Het college zal de inhoud van een spambericht niet zelf beoordelen. Eén van de 
doelstellingen van de Telecommunicatiewet is het bevorderen van de belangen van eindgebruikers. De 
belangen van eindgebruikers worden geschaad als zij aanstoot nemen aan een spambericht. 
Het verstuurde bericht kan ook door zijn omvang schade veroorzaken voor de eindgebruiker. De 
omvang van bericht kan er bijvoorbeeld voor zorgen dat de postbus van de eindgebruiker zijn limiet 
sneller bereikt. De omvang van het bericht kan er ook voor zorgen dat de eindgebruiker langer met het 
internet verbonden moet zijn dan hij wenst, omdat het spambericht binnengehaald moet worden. 
3.2.e. Door een groot aantal berichten via bijvoorbeeld internet te versturen, kan schade ontstaan voor 
ISP’s en/of hostingproviders. Dit gebeurt bijvoorbeeld doordat berichten die niet afgeleverd kunnen 
worden bij de geadresseerde, terugkomen bij de ISP of hostingprovider, het zogenaamde ‘bouncen’ 
van berichten. Ook de veroorzaakte schade door de berichten kan daarom aanleiding zijn voor het 
college om over te gaan tot handhavend optreden. Dit kan ook worden uitgedrukt door de beroering 
die een bepaalde spamverzending heeft veroorzaakt, bijvoorbeeld in de media. 
3.2.f. Het aantal verzonden berichten kan eveneens aanleiding zijn om het spamverbod te handhaven. 
Als vast te stellen is dat een groot aantal berichten is verstuurd, dan is het aannemelijk dat de werking 
van de elektronische communicatiemarkt is verstoord en zal er meer aanleiding zijn om over te gaan 
tot handhavend optreden. 
3.3. De voorgaande criteria zijn niet cumulatief. Er hoeft niet aan alle genoemde criteria te zijn voldaan 
voordat het college zal overgaan tot handhaving. Wel zal het college de criteria in onderlinge 
samenhang bezien. Het college zal meer aanleiding zien om over te gaan tot handhavend optreden 
wanneer aan meerdere van de genoemde criteria is voldaan. 
4. Keuze voor handhavingsmiddelen 
4.1. Indien het college een overtreding van de Telecommunicatiewet constateert, kan hij handhavend 
optreden. Het college beschikt hiertoe over de bestuurlijke handhavingsmiddelen bestuursdwang, de 
last onder dwangsom en de boete. Daarnaast kan het college in voorkomende gevallen besluiten niet 
over te gaan tot het opleggen van een bestuurlijke sanctie, maar te volstaan met het geven van een 
waarschuwing. 
3 


Besluit 

Openbaar 

4.3 Bestuursdwang en last onder dwangsom zijn reparatoire sancties. Dat betekent dat de sanctie 
gericht is op het beëindigen van een met de wet strijdige situatie. Van een dergelijke situatie is 
bijvoorbeeld sprake indien de overtreding nog gaande is, bijvoorbeeld als een server voortdurend 
spamberichten verzendt. Als de omstandigheden daartoe aanleiding geven acht het college het 
opleggen van een last onder dwangsom ook toepasselijk als preventieve sanctie. Dit kan bijvoorbeeld 
het geval zijn wanneer er een groot risico bestaat dat een overtreder door zal gaan met het verzenden 
van spam of dienstverlening aan spamversturende bedrijven en personen. Dit kan dan voor het college 
een reden zijn om over te gaan tot het opleggen van een preventieve last onder dwangsom waarmee 
immers kan worden bereikt dat de overtreding, dan wel een vergelijkbare overtreding, niet wordt 
herhaald.4 
4.4. Als het college een overtreding van artikel 11.7 Tw heeft geconstateerd, gaat hij, indien hij over 
het betreffende bericht klachten heeft ontvangen, maar er (nog) geen sprake is van een overtreding die 
het opleggen van een boete rechtvaardigt, in beginsel over tot het geven van een waarschuwing. 
4.5. Met een waarschuwing wordt de betreffende verzender gewezen op de overtreding waarvan hij 
verdacht wordt. Het college kan hierbij wijzen op de door VNO-NCW opgestelde of een anderszins 
algemeen aanvaarde gedragscode.5 
4.6. Het college doet onderzoek naar de mogelijkheid van het opleggen van een boete als er sprake 
lijkt te zijn van ernstige overtredingen van artikel 11.7 Tw. Voor de beoordeling daarvan hanteert het 
college de criteria, genoemd in paragraaf 3.2. 
5. Omstandigheden6 die een rol kunnen spelen bij de vaststelling van de hoogte van de boete 
5.1. Deze paragraaf vormt een aanvulling op de Boetebeleidsregels OPTA voor overtredingen van 
artikel 11.7 Tw. In dat algemene boetebeleid worden deze overtredingen in abstracto ingeschaald als 
minder zware overtredingen. Het college relateert de hoogte van de boete dan ook overeenkomstig de 
Boetebeleidsregels OPTA aan de ernst van de overtreding. De criteria en omstandigheden die het 
college onder meer hanteert om de ernst van de overtreding te bepalen, zijn in paragraaf 3.2. van deze 
beleidsregels vermeld. Daarnaast kan het college nog andere factoren meewegen, zoals: 
• 
De omstandigheid dat eindgebruikers door de ontvangst van ongevraagde elektronische 
berichten hun vertrouwen in het internet, e-mail en andere vormen van elektronische berichten 
verliezen; 
• 
De kosten, al dan niet veroorzaakt door verlies aan arbeidsproductiviteit, die het gevolg zijn 
van het verwijderen van ongevraagde communicatie; 
4 Zie ook het besluit van het college van OPTA van 12 mei 2006 inzake oplegging van een last onder dwangsom aan 
Megaprovider B.V. (kenmerk OPTA/IPB/2006/200675). 
5 De werkgevers- en ondernemingsvereniging VNO-NCW heeft in mei 2005 een modelgedragscode E-werken gepubliceerd voor 
het gebruik van (mobiele) telefoon, internet, e-mail, en andere huidige en toekomstige elektronische informatie- en 
communicatiemiddelen. De gedragscode ziet erop dat bedrijven op juiste wijze hun direct marketing doen of laten doen. 
Aansluiting bij een dergelijke gedragscode en naleving ervan kan een reden zijn om in een bepaalde situatie slechts een 
waarschuwing te geven (zie <www.vno-ncw.nl>).
6 In de zin van paragraaf 3 en 7 van de Boetebeleidsregels OPTA. 


4 


Besluit 

Openbaar 

• 
Het ten gevolge van de overtreding verkregen voordeel. 
5.2. Bij de vaststelling van de hoogte van de boete kan naast de reguliere boeteverhogende of 
verlagende omstandigheden rekening worden gehouden met de persoonlijke financiële 
omstandigheden van de overtreder. Met betrekking tot de vermogenpositie geldt wel dat het college 
hier niet ambtshalve onderzoek naar doet. Indien deze omstandigheid relevant is, zal dit door de 
overtreder zelf moeten worden aangetoond. 
5.3. In geval van overtreding van meer dan één lid van artikel 11.7 Tw kan het college meer 
dan één boete opleggen. 
5.4. Indien het met de overtredingen verkregen voordeel of de veroorzaakte schade hiertoe aanleiding 
geeft, kan de overtreding met toepassing van de Boetebeleidsregels worden aangemerkt als een zeer 
ernstige overtreding, waarvoor de boete maximaal € 450.000 per overtreding bedraagt. 
6. Relatie met andere handhavingsinstanties 
6.1. Het versturen van ongewenste berichten is ook op grond van andere wetgeving niet toegestaan. 
Dit betekent dat ter zake van dezelfde gedraging meer instanties bevoegd zijn om handhavend op te 
treden. 
6.2. Uit de definitie van een spambericht vloeit voort dat het bericht aan eindgebruikers wordt gestuurd 
zonder dat die hiervoor toestemming hebben verleend. Het gebruiken van persoonsgegevens (zoals 
een e-mailadres) zonder toestemming van de rechthebbende is een overtreding van de Wet 
bescherming persoonsgegevens (Wbp), op grond waarvan het College bescherming 
persoonsgegevens (CBP) bevoegd is om op te treden. 
6.3. Wanneer is een spambericht geadverteerd wordt met gestolen waar of met kopieën van 
auteursrechtelijk beschermd materiaal waarvan het aannemelijk is dat de rechthebbende geen 
toestemming voor openbaarmaking heeft gegeven, dan is de FIOD-ECD7 op grond van de Wet 
economische delicten (Wed) bevoegd om op te treden. 
6.4. In overleg met deze en eventuele andere bevoegde handhavingsinstanties bepaalt het college of 
hij in een concreet geval optreedt. Dit is onder meer afhankelijk van het feitencomplex in het concrete 
geval, de beschikbare handhavingscapaciteit bij de betrokken instanties evenals van bestaande 
samenwerkingsafspraken op dit terrein. 
6.5. Indien ook strafrechtelijke vervolging kan plaatsvinden, kan het college voorafgaand aan het 
volgen van de boeteprocedure overleggen met het relevante parket bij het Openbaar Ministerie. In 
beginsel zal er geen sprake zijn van het verbod op dubbele vervolging (‘ne bis in idem’), omdat het 
gaat om verschillende gedragingen die een overtreding zijn. 
7 De Fiscale inlichtingen- en opsporingsdienst en Economische controledienst (FIOD-ECD) zijn uitvoerende diensten van de 
Belastingdienst. De Belastingdienst maakt deel uit van het Ministerie van Financiën. 

5 


Besluit 

Openbaar 

7. Inherente afwijkingsbevoegdheid 
7.1. Het college kan in bijzondere omstandigheden van dit beleid afwijken. 
8. Aanpassing en herziening 
8.1. Deze beleidsregels bevatten het OPTA-beleid inzake de handhaving van artikel 11.7 van de 
Telecommunicatiewet. Het college behoudt zich uitdrukkelijk de mogelijkheid voor daarin wijzigingen 
aan te brengen. Toepassing van deze beleidsregels in de praktijk en voortschrijdende inzicht zullen 
zonodig tot aanpassing of herziening ervan leiden. 
8.2. Deze beleidsregels treden in werking met ingang van de dag na publicatie ervan in de 
Nederlandse Staatscourant. 
8.3. De bijlage8 bij de Boetebeleidsregels OPTA, Staatscourant 29 juli 2005, nr. 145 p. 10, wordt 
ingetrokken. 
HET COLLEGE VAN DE ONAFHANKELIJKE POST EN TELECOMMUNICATIE AUTORITEIT, 

(w.g) 
mr. C.A. Fonteijn, voorzitter 
8 Bijlage bij Boetebeleidsregels OPTA: Boetebeleid en handhavingsbeleid spam. 

6 


